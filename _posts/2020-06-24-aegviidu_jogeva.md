---
title: "Aegviidust Jõgevale"
description: "Jalutasin päikese käes viie päevaga 150 km mööda RMK matkateed. Teele jäid Kõrvemaa rabad, Kesk-Eesti põllumaad ja Endla looduskaitseala metsad."
tags: [Peraküla-Ähijärve matkatee]
category: hikes
image: /img/hikes/202006231414_DSCF2479.jpg
---

Otsustasin 2020. aasta juunis läbida järjekordse lõigu 820 km pikkusel Peraküla-Ähijärve matkateel. Sel korral kulges tee Aegviidust Jõgevale, ühest rongipeatusest teiseni. Tundus, et suvi on selle lõigu korraga läbimiseks sobiv aeg, kuna siis ei pea nii sooja varustust kaasas tassima ja kuivem on ka kui muul ajal. Teel sai aga selgeks, et nii hea aeg see suvi nüüd jalgsi matkamiseks ka ei ole.

Teekonda sel korral ei salvestanud, aga ei mäleta, et oleksin ametlikult rajalt kõrvale kaldunud, kui mõni teelt eksimine välja arvata. All oleval kaardil on seega üsna täpne teekond. Matka algus ja lõpp on tähistatud punktidega.

<a href="img/hikes/aegviidu-jogeva.jpg" target="_blank"><img src="img/hikes/aegviidu-jogeva.jpg"/></a>

Enda arvates sai kaasa pakitud ainult vajalik. Kotti kaalule tõstes selgus siiski, et seljas tuleb tassida 21 kg kotti ja lisaks veel õlakotti. Selles viimases kandsin kaamerat, telefoni, veepuhastit ja muud, mida tahtsin vajadusel mugavalt ilma seljakotti sikutamata kätte saada. Olin valmistunud vihmaks ja külmaks, nii et mitu suurt ja rasket asja osutusid tarbetuks.

![](img/hikes/202006191804_DSCF2285.jpg)

## Esimene päev, 20. juuni

Päev algas äratusega kell pool kuus ja hommikuse rongisõiduga Tartust Aegviitu, matk algas aga alles Aegviidust. Alustasime seda teed kahekesi. Sealt lõunasse kulgev matkatee osa oli jalutamiseks väga mõnus. Ümberringi oli mets ja sõidutee oli sisse sõidetud, ent mitte päris selline kõva kruusatee ja liiklust ka ei täheldanud. Rongisõidu ajal oli korralikult sadanud, kuid nüüd õnneks ainult kohati tibutas. Küll aga oli õhk niiske ja sääskedest nii paks, et seisma jääda väga ei tahtnud.

![](img/hikes/202006201120_DSCF2306.jpg)

Esimese peatuse tegime Mägede järve ääres, kus oli väike haagissuvilatest ja suvitajatest ümbritsetud järv. Sai korra maha istutud, vees jalgu jahutatud ja veevarusid täiendatud. Sealt viis tee paari kilomeetri kaugusele Valgehobusemäe suusa- ja puhkekeskuse alale. Natuke kummaline oli selline palliväljaku, laste mänguväljaku, suusamäe ja muude atraktsioonidega koht seal sügaval metsa sees. 

Matkatee üleminek oli vähemalt sama kummaline. See jätkus puhkekeskuse tiigi tagant, kus seni mööda sõiduteed kulgenud tee jätkus ühtäkki mööda pisikest rada tihedas võsas. Isegi aasta kõige kuivemal ajal oli sealne metsaalune nii vesine ja mudaseks tallatud, et tuli hüpata mööda puujuuri ja mättaid. Alguses tundus tee täiesti läbimatu, aga sellist teed oli vist mõned kilomeetrid ja kohati oli ikka kuiv ka. Seal tihnikus olev purre oli nii kidur, et enam vist sellest üle ei läheks.

![](img/hikes/202006201151_DSCF2309.jpg)

Kavas oli teha lõunasöök RMK Kalajärve lõkkekohas, aga mõistagi oli see (nagu ka kõik järgnevad lõkkekohad Kõrvemaal) juba suvitajate poolt hõivatud. See kant oli jälle paras mülgas, kuid õnneks oli kohati olemas ka laudtee. Jalutasime edasi Väikese Kalajärve äärde ja leidsime seal laudtee ääres kuivema koha, kus sai järve ääres langenud puul istuda ja lõunat keeta.

![](img/hikes/202006201235_DSCF2325.jpg)

Edasi viis tee läbi Kakerdaja raba. Raba nagu raba ikka, järv keskel. Paadisillaga (sobiva eestikeelse sõna puudumisel) koht sobinuks hästi ujumiseks, kui pidev rahvavoog mööda ei oleks käinud. Just sel hetkel kui üks meist ennast poolpaljaks võttis, saabus suurem seltskond, mis jäi sinna kohe pikemaks ajaks. Siin rabas möödusid meist ka hommikul meiega rogis sõitnud ja vist Tallinnast teed alustanud jalgratturid. Lohutasin ennast sellega, et eks kõndimisel on ka omad võlud.

![](img/hikes/202006201435_DSCF2346.jpg)

Ööbimiskohani oli veel kümmekond kilomeetrit kõndida. See tee kulges metsa vahel ja katkes korraks RMK Napu lõkkekoha juures asuva Jägala jõega, et pärast seda samamoodi metsa vahel jätkuda. Olime kõmpimisest üsna tüdinenud juba ja otsisime ööbimiskohta paremal pool teed. Vahetult enne seda, kui meie matkatee pöördus kõrvale Oandu-Ikla matkateelt, oli lühike lõik teed, mille põhjaküljel ei olnud korraks Kõrvemaa maastikukaitseala. Seega oli see koht seaduslik ööbimiseks ja sobiv ka seetõttu, et jäi teekonna 30. kilomeetrile. Selline see päeva läbitud vahemaa tuligi. 

![](img/hikes/202006201842_DSCF2371.jpg)

See öö oli pigem unetu. Alguses oli palav ja päeva jooksul kogutud sääsehammustused hakkasid tunda andma. Siis läks aga oodatust jahedamaks ning suvisest magamiskotist jäi väheks, nii et rippvoodis ööbinud kaaslasel tuli ka maha kolida. Ilmselt oli jaheduse põhjus ka märg maastik ja sellest tingitud niiskus. Edaspidi tean, et isegi suvel tasub kaasa võtta magamiskott, mille mugavustemperatuur on alla 10°C.

## Teine päev, 21. juuni

Järgmine päev algas juba täiesti suviselt ja etteruttavalt võib öelda, et vihma ma sellel matkal enam ei kogenudki. Kohati lagendikul, aga üldiselt okaspuude vahel kulges pinnastee järgmised umbes 10 km peaaegu otse lõunasse. Ilus maastik koos linnulaulu ja suvelõhnadega, aga midagi märkimisväärselt sellele lõigule ei jäänud. Lõppes see Vahesaare järvega, mis oli igati sobiv koht riiete tuulutamiseks ja enda vees värskendamiseks. Pärast pikka higistamist kulus see suplus küll ära.

![](img/hikes/202006211114_DSCF2387.jpg)

Sealt läks tee rappa, sel korral esmalt Seli ja siis Laeksaare rappa. Kuigi kahtlus oli, et nii nagu ka eile, täna kuiva jalaga ei pääse, oli laudtee oli igal pool ja väga korralik. Selle keskel olevale järvele mäletamist mööda ligi ei pääsenudki. Rabatee lõppes oosiga, mille seljandikul kulges kitsas rada edasi nii, et mõlemal pool oli kallak. Huvitav koht. Seejärel üle pea ulatuvast rohust ümbritsetud Kollassaare, mille kohta ma veel midagi ei teadnud. Ei saanudki siis aru, kas keegi elab seal või kuidas konkreetselt keset tühja raba selline korrastatud talukoht on. Tasub lugeda seal ümbruses olevaid infotahvleid, tekib mingi ettekujutus sellest, kui kummaline elu sellises eraldatud kohas kunagi olla võis. 

Järgmine juba ammu asustatud kõrgem koht oli Simisalu, kus käisime mõistagi tornis ja tegime lõunaeine. Natuke igav metsatee viis paari kilomeetri kaugusel asuvale järgmisele lagendikule, kus asus Vargamäe Tammsaare muuseumiga. Ja siis jälle raba, nüüd Kodru nimeline, koos tagasihoidliku vaatetorniga. Mäletan 13 aastat tagasi toimunud kooliekskursioonilt, et laudtee oli siin nii kehv, et pärast bussiga Tartusse sõites olid jalanõud kõigil läbi vettinud ja jalad sellised nagu oleks mitu tundi vannis ligunenud. Nüüd oli tee igatahes korralik ja kiiresti olime Järva-Madisel. Tegelikult oligi terve päev kiire, sest mu matkakaaslane pidi järgmisel hommikul Tartus tööl olema ja ainus viis sinna ühistranspordiga jõuda oli kell 17 Järva-Madises bussile minna, et siis Tapalt rongiga Tartusse sõita. Jõudis täpselt.

![](img/hikes/202006211541_DSCF2410.jpg)

Seega jätkasin teed üksi. Nüüd põldude vahel kulgev tee aindis juba aimu sellest, mis ees ootab. Enne matka ei olnud nii täpselt maastikku uurinud ja selline lage maantee oli seega natuke ootamatu. Aravetest läksin küll mööda, aga selle külje all olevas metsatukas oli märgistus selline, et paar korda õnnestus ära eksida. Kui muidu poleks sellest hullu, siis väsinuna on igasugused möödapanekud mõnikord päris ärritavad. Öö veetsin RMK Kurisoo lõkkekohas. Ilmselt tänu allpool kujutatud võsale, mis sinna jõudmiseks läbida tuli, ei olnud seal peale minu kedagi. Oli vaikne ja võrk hoidis ka sääsed eemal.

![](img/hikes/202006211942_DSCF2422.jpg)

## Kolmas päev, 22. juuni

Magasin kaua. Hommikusöögiks oli puder ja kohv ning siis asusin teele. Kõndimine oli juba valusam kui alguses. Liiga hakkas tegema jalalaba kõõlus. Põhjus oli ilmselt liiga kõrgelt kinni seotud tossupaeltes, mille eelmisel õhtul olin madalamatesse aukudesse tõstnud, aga seda liiga hilja. 

Kuigi silmapiiril paistis mets, siis kulges peaaegu kogu tee lagedate põldude vahel. Õhk oli täiesti liikumatu ja taevas polnud mitte ainsaltki pilve, kui välja arvata mööduvate sõidukite poolt tekitatud tolmupilved. 

![](img/hikes/202006221005_DSCF2430.jpg)

Erilist loodust seal kandis ei olnud, aga omapärane oli see Kesk-Eesti maastik siiski. Selles piirkonas on Eesti kõige viljakamad mullad ning seda oli igal pool märgata. Iga maatükk oli põlluks küntud ja tee ääres olid vaid pisikesed metsatukad. Neid nö nõukaaegseid lautasid ja muid valgeid põllmajandushooneid oli igal pool, nagu ka veel vanemaid maakividest hooneid. Üldiselt olid need kõik varemetes. Loodust oli siiski nii palju, et nägin seal jänest ja mingit kährikuga sarnast looma. 

![](img/hikes/202006221036_DSCF2431.jpg)

Samuti on see kant omapärane seetõttu, et siin ei ole peaaegu mitte ühtegi veekogu, ei ojasid, tiike, jõgedest ja järvedest rääkimata. Pärastlõunal teele jäänud väike Rava järv oli pikaks ajaks viimane koht, kust sain enne Järva-Jaani poodi vett. Teisel kaldal ujusid inimesed ja pärast vee pudelitesse filtreerimist nägin veepõhjas kellegi kasutatud plaastrit hulpimas. Ei teagi, kas kerge kõhuvalu vahetult pärast selle vee tarbimist oli kokkusattumus või ettekujutus.

![](img/hikes/202006221123_DSCF2433.jpg)

Õnneks üksikud metsatukad teel siiski olid ja vähemalt kord tunni või viie kilomeetri jooksul kasutasin võimalust natukeseks päikese eest varjuda. Et terve päeva päikese käes viibides mitte ära põleda, üritasin ennast võimalikult palju katta. Ilmselt olin pikkade pükste ja käistega palaval suvepäeval päris koomiline vaatepilt, aga mis teha. 

![](img/hikes/202006221254_DSCF2440.jpg)

Järva-Jaanisse jõudes võtsin küll jaki ära, et natuke viisakam välja näha. Mu maastikuga kokku sobiv ja kulutamist kannatav riietus avalikku kohta väga ei sobi. Hea meelega läheksin matkates kõikidest asulatest suure kaarega mööda, kuid kahjuks pole see Eesti matkateedel võimalik. Otsin poest paar pudelit vett ja valasin enda pudelitesse ümber, mis ei olnud eriti mõistlik. Palju higistades on mineraalvesi küll hea mõte, aga kahjuks on see peaaegu alati gaseeritud. Seetõttu avastasin mõned kilomeetrid pärast Järva-Jaanit, et vesi on pudelitest välja tunginud ja jõudnud seljas olevate aluspüksteni. Kuna oli väga kuiv ja palav, siis see eriti ei häirinud. Häiris pigem see, et õhtuks oli juba paar liitrit siin kandis nii kättesaamatut vett kadunud, suuremas osas küll juues.

Kuna seljakotile riputatud sokid kuivasid päikese käes kiiresti, siis vahetasin sokke kohati isegi iga veerandtunni tagant. Hea kuiv tunne püsis aga ainult mõned minutid. Ei arvanud, et kõik need nn spordisokid, mida mul viis paari kaasas oli, võiksid puuvillast olla, aga just nii oligi. Seetõttu ei kannatanud jalatallad enam palju kõndida ja otsustatsin pärast vaid 22 km päevateekonda jääda RMK Tamme lõkkekohta. Seal oli uus laavu ja ilmselt seetõttu, et koht oli ümbritsetud lageda põlluga, ei olnud ka putukaid. Koht oli samas üsna eraldatud ja ka üks korraks sinna sattunud maasturiga välismaalane märkis, et pidi seda tükk aega otsima. Ei tea, kust ta pärit oli, aga vestlesime natuke inglise keeles ja sain aru, et ta koostab mingit ülevaadet sellistest peatuskohtadest Eestis. Pakkusin talle küll, et võib ka ööseks siia jääda, aga ta vist siiski ei tahtnud mind segada. 

![](img/hikes/202006221802_DSCF2456.jpg)

## Neljas päev, 23. juuni

Sel ööl tundus naljakas, kuidas kiputakse mõtlema, et maal on vaikne ja rahulik. Oletan, et see oli mingi läheduses asuv talukoht, kus terve öö läbi lasti kilomeetrite kaugusele kostuvat tümakat. Vist sama laul (kui seda niimoodi nimetada saab) kostus keskööst varahommikuni, kuigi polnud veel jaaniöö. Olin nii väsinud, et väga see mind ei seganud. Ärkasin kella viie ajal hoopis selle peale, et keegi üritas mu asju pihta panna. Ettevaatlikult tõustes nägin pagevat hiirt, kes mu toidukoti kallal krabistas. Viskasin üle laavu ääre talle siis paar näkileiva tükki, mille ta helide järgi ka minema lohistas. 

Matkatee jätkus nüüd juba põllu läbimisega ja hommikuse kaste tõttu märgusid jalanõud nüüd väljastpoolt. Edasi jätkus tee sama üksluiselt ja ebameeldivalt kui eelmisel päeval. Ikka see sama päike ja ei ühtegi pilve ega tuuleiili. Järjekordse puhkehetke ajal tee äärses võsas märkasin, et üks lind oleks justkui väga kuri mu peale. Istus kõrgel puu ladvas ja karjus. Alles tõustes sain aru, et sellel mu peatuskoha kõrval asuval väiksel kuusel olev pesa oli ilmselt just tema oma.

![](img/hikes/202006231111_DSCF2471.jpg)

Enne Koerut läks tee läbi metsatuka ja tee ääres asusid elumajad. Natuke piinlik oli sealt niimoodi justkui kellegi hoovist läbi minna, aga vee imelikum oli siis, kui jõudsin mingite puidutööstushoonete lähedale. Tee oleks pidanud kulgema diagonaalis läbi metsa, aga selle asemel oli nüüd läbimatu raiesmik. 

![](img/hikes/202006231200_DSCF2474.jpg)

Ikka mitu  korda käisin edasi-tagasi ja nuputasin, kuhu nüüd minna tuleks, kuni nägin kaugemal puu küljes rajamärgistust. Kohe kuidagi ei suutnud uskuda, et pean minema nüüd läbi selle tööstusala, kus käib tihe sagimine. Alles sinna jõudes selgus, et rada läheb nüüd hoopis mööda selle ala serva. Loomulikult tekkisid pahasena korraks need mõtted, et kas on vaja ikka Eesti metsa Rootsi küttepuudeks viia, kuigi mingit seost seal ilmselt ei olnud. 

![](img/hikes/202006231206_DSCF2475.jpg)

Üsna pea pärast seda seika jõudsin Koeru kalmistule, kus lootsin leida veevarude täiendamiseks kaevu. Kaev ei töötanud, aga seal kõrval oli õnneks suur kuupmeetrine veemahuti. Täitsin pudelid ja igaks juhuks lisasin ka klooritableti, kuna päris joomiseks see vesi seal ei olnud. Vesi maitses nagu ujula basseinis. 

Koerust jalutasin peatumata läbi. Ega see nüüdseks juba jutumärkidesse sobiv matkatee pärast Koerut paremaks ei läinud, pigem vastupidi. Varje polnud enam kusagil ja kruusatee asemel oli nüüd pigitatud asfalt. Pigi sulas ja tallad jäid tee külge kinni, nii et tuli tee ääres kõndida. Puuvill oli tallad juba päris tundlikuks hõõrunud. See matk tuletas juba vägisi meelde kunagi ajateenistuses läbitud rännakuid, mis võtsid mitmeks päevaks peaaegu liikumisvõime. Peas polnud enam ühtegi mõtet, täiesti tuimalt viisin ühte jalga teise ette. 

![](img/hikes/202006231414_DSCF2479.jpg)

Ja siis jõudsin Norra mõisa. Polnud sellest kohast midagi kuulnud ja päris ebamaistena tundusid need justkui äsja ja osaliselt renoveeritud, ent kõrge rohuga ümbritsetud mõisahooned. Mõisa tekkimine suure vooluga allika äärde oli samas igati loogiline. Pärast viimast paari päeva tekitas jalgade jääkülma allikavette kastmine lausa jumaliku tunde. Pikutasin ikka päris mitu tundi seal puude all oja ääres. 

![](img/hikes/202006231523_DSCF2487.jpg)

Kontrast kahe keskkonna vahel ei oleks saanud enam kuigi paljut suurem olla. Ühel pool metsapiiri oli lõputu põld ilma ühegi puuta, tilgagi veeta ning väljakannatamatult lämbe ja liikumatu õhuga. Teisel pool oli aga varju pakkuv allikaid täis mets ning otse maa seest voolas välja jääkülm ning täiesti puhas ja selge vesi. Omamoodi püha kohana hakkas see Norra mõis ja kogu sealne mets tunduma. 

![](img/hikes/202006231822_DSCF2498.jpg)

Aga teekond ei olnud veel selleks päevaks läbi. Olin looduskaitsealal ja sellest välja jõudmiseks tuli veel kümmekond kilomeetrit edasi kõndida. Kuna oli jaanilaupäev, siis ma ei lootnudki, et seal asuvates lõkkekohtades ööbida saaksin. Metsatee asendus vahepeal jälle põldudega, aga päike oli juba madalal ning õhtune valgus ja maastik mõjusid pigem rahustavalt. Vähemalt olid veepudelid nüüd allikavett täis. Ööbimiskohta jäin pärast Põltsamaa jõe ületamist. Otsisin lihtsalt teest kaugema koha ja seadsin aseme putukavõrgu alla.

![](img/hikes/202006232104_DSCF2514.jpg)

Soojendasin õhtusöögi ja arvasin, et seal võrgu all on hea turvaline. Eksisin. Mingisugused eriti pisikesed kärbselaadsed putukad (oletan et kihulased) ronisid läbi võrgu. Alguses õnnestus nad endalt ära ajada ja ei teinudki neist eriti välja, aga ühel hetkel hakkas pea kohutavalt sügelema. Tegelased olid mulle juustesse pugenud ja närisid nüüd mind sealt. Sääsetõrje pihustamisest polnud eriti abi. Kuigi magamiskotis oli vastikult palav, ei jäänudki mul nüüd muud üle kui sinna pugeda ja kõik avad sulgeda. Suures hoos unustasin, et kaasas oli ka tihedam üle pea käiv võrk ja sama asi oli olemas ka magamiskotil. Aga niimoodi higistades ja pead sügades tuli lõpuks ikkagi uni ka.

## Viies ja viimane päev, 24. juuni

Matkatee jätkus siit jälle põldude vahel kulgeva kruusateega. Endiselt ei olnud taevas ühtegi pilve. Sellele teele jääva koha nimi on vist Tapiku ja nii palju kui matkateed mööda liikudes nägin, tundus olevat päris trööstitu kant. Teeäärsed hooned olid peaaegu kõik varemetes ja suure lagendiku keskel oli üks eriti suur ja kole nn nõukaaegne lagunev laut koos abihoonetega.

![](img/hikes/202006240954_DSCF2531.jpg)

Õige pea jõudsin jällegi metsateele. Kuna päike oli kõrgel, siis kahjuks oodatud varju päikese eest see mets ei pakkunud. See-eest olid tee ääres selge voolava veega kraavid, nii et janu ei pidanud enam kannatama. Mõistagi käis kogu loodusest pärit joogivesi ikkagi läbi veefiltri. Metsatee ise oli väga igav: kilomeetrite pikkused sirged, vahelduseks vaid täisnurksed pöörded. 

![](img/hikes/202006241027_DSCF2533.jpg)

Natukeseks istusin maha RMK Siimusti lõkkekohas. Kuigi lõpp juba paistis, siis Jõgeva raudteejaamani tuli veel päris mitu kilomeetrit astuda ja see lõpp tundus väga pikk. Kõigepealt tuli ületada veel üks lagendik ning seejärel välimuse järgi aastakümneid lagunenud Jõgeva kõnniteed, mis tegid lõpu eriti ebameeldivaks. Aga see siiski tuli.

![](img/hikes/202006241728_DSCF2547.jpg)

## Lõppsõna

Selle matkatee lõigu lõppedes oli kehakaal mitu kilogrammi madalam kui alustades. Jalalabad olid  päris ümaraks paisunud, ilmselt pidevalt märgade sokkide tõttu. Nädala pärast oli siiski kõik jälle endine. Tuleb tunnistada, et järsku kuumaks pööranud ilma ning kohati üksluise ja igava maastiku tõttu see matk kuigi meeldiv kogemus ei olnud, aga hea, et tehtud sai. Nüüd tean, et lagedate põldude vahel kulgev nö matkatee ei paku mingeid elamusi ja sellised lõigud on mõistlikum läbida jalgrattal. Ka on nüüd minu jaoks selgem, et suvi ei ole sellisteks käikudeks sobiv aeg.

{% include elements/button.html link="https://photos.app.goo.gl/rrEpof1L4haVED757" text="Ülejäänud teel tehtud jäädvustusi näed selle nupu alt" block=true %}
